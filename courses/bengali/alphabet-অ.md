--- 
layout: course
title: Bengali Alphabet অ
--- 
### কুটির
### অচিন্ত্যকুমার সেনগুপ্ত

ঝিকিমিকি দেখা যায় সোনালি নদীর,<br>
ওইখানে আমাদের পাতার কুটির।<br>
এলোমেলো হাওয়া বয়,<br>
সারা বেলা কথা কয়,<br>
কাশফুলে দুলে ওঠে নদীর দু’পার,<br>
রূপসীর শাড়ি যেন তৈরি রূপার।<br>
কুটিরের কোল ঘেঁষে একটু উঠোন,<br>
নেচে নেচে খেলা করি ছোট দুটি বোন।<br>
পরনে খড়কে-ডুরে,<br>
বেণী নাচে ঘুরে ঘুরে,<br>
পায়ে পায়ে- ‘রুনু ঝুনু’ হালকা খাড়ুর,<br>
কেন নাচি নাই তার খেয়াল কারুর।<br>
আকাশে গড়িয়া ওঠে মেঘের মিনার,<br>
তারি ফাঁকে দেখা যায় চাঁদের কিনার।<br>
গাছের পাতার ফাঁকে,<br>
আকাশ যে চেয়ে থাকে,<br>
গুনগুন গান গাই, চোখে নাই ঘুম।<br>
চাঁদ যেন আমাদের নিকট কুটুম।…<br>
নৌকারা আসে যায় পাটেতে বোঝাই,<br>
দেখে কী যে খুশি লাগে কী করে বোঝাই।<br>
কত দূর দেশ থেকে,<br>
আসিয়াছে এঁকে বেঁকে,<br>
বাদলে ‘বদর’ বলে তুলিয়া বাদাম,<br>
হাল দিয়ে ধরে রাখে মেঘের লাগাম।…<br>
দু কদম হেঁটে এস মোদের কুটির,<br>
পিলসুজে বাতি জ্বলে মিটির মিটির।<br>
চাল আছে ঢেঁকি ছাঁটা,<br>
রয়েছে পানের বাটা,<br>
কলাপাতা ভরে দেব ঘরে-পাতা দই,<br>
এই দেখ আছে মোর আয়না কাঁকই।<br>
যদি আস একবার, বলি –মিছা না,<br>
মোদের উঠোনটুকু ঠিক বিছানা।<br>
পিয়াল, পেয়ারা গাছে–<br>
ছায়া করে রহিয়াছে,<br>
ধুঁধুলের ঝাঁকা বেয়ে উঠিতেছে পুঁই,<br>
খড়কুটো খুঁজে ফেরে দুষ্টু চড়ুই।<br>
এস এস আমাদের সোনার কুটির,–<br>
ঝিকিমিকি করে জল নিটোল নদীর।<br>
ঝিঙের শাখার পরে<br>
ফিঙে বসে খেলা করে,<br>
বেলা যে পড়িয়া এল, গায়ে লাগে হিম,<br>
আকাশে সাঁঝের তারা, উঠানে পিদিম।